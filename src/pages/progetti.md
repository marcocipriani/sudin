---
title: 'Progetti'
layout: '~/layouts/MarkdownLayout.astro'
---

# IRENEO DUD VOCATIONAL TRAINING CENTER

## Il progetto

L'Ireneo Dud Vocational Training Centre (IDVTC) è il primo e principale progetto realizzato da SUDIN. Si tratta di una scuola professionale situata a Barghel, un villaggio rurale di circa 1000 abitanti nella Contea di Cueibet, nello Stato dei Laghi del Sud Sudan.

La scuola sorge su un terreno di circa 500 ettari donato dal governo locale nel 2006 e rappresenta la prima istituzione di questo genere nel sud del paese, che sta uscendo a fatica da oltre 40 anni di guerra civile - la più lunga che il continente africano abbia mai conosciuto nel XX secolo.

## La struttura formativa

La scuola è attualmente gestita direttamente da Sudin in collaborazione con AVSI e con la Diocesi di Rumbek, attraverso l'Ireneo Dud Foundation, un organismo locale completamente governato e controllato da Sudin.

### Le classi

Non appena istituito, il centro di formazione professionale ospitava tre corsi:
- **Classe P6** - equivalente alla prima media italiana
- **Classe P7** - equivalente alla seconda media italiana  
- **Classe P8** - equivalente alla terza media italiana

Da giugno 2025 verrà introdotta la **classe P9**, equivalente al primo anno di istruzione secondaria di secondo grado.

### Il piano di studi

Sudin ha collaborato con il neo costituito Ministero per l'istruzione locale per costruire il piano di studi per le scuole professionali, che non esisteva.

All'insegnamento delle materie classiche (inglese, matematica, scienze, studi sociali, geografia, storia e religione) si affianca l'insegnamento di materie tecniche:
- **Costruzione** (corso teorico e pratico)
- **Agricoltura** (corso pratico)
- **Tessitura** (corso pratico per le ragazze)

Nel pomeriggio, il responsabile delle attività sportive organizza incontri di calcio e pallavolo tra i ragazzi della scuola e quelli di Barghel.

## I risultati

Dall'inizio del progetto ad oggi si sono graduati più di 300 ragazzi, di cui quasi 100 ragazze; tra quiesti, molti si sono classificati tra i migliori a livello statale per l'accesso alle scuole superiori.

Il numero dei diplomandi è in continua crescita nel corso degli anni.

## Il nuovo progetto

Quando è nato, l'IDVTC serviva una Regione in cui la formazione primaria era pressocché inesistente. Con il passare del tempo, sempre più bambini hanno ora accesso alle scuole primarie. Aumenta dunque la richiesta per la formazione secondaria, le classi dalla P9 alla P12, equivalenti alle scuole superiori italiane.

Da giugno 2025, quindi, verrà avviata la classe P9, che vedrà iscritti 52 nuovi studenti. Parallelamente, vi è in progetto l'edificazione di nuovi edifici idonei ad ospitare il numero sempre più frequente di ragazzi e ragazze iscritti.

### Studenti attualmente iscritti

| Classi | Studentesse | Studenti | Totale iscritti |
|--------|-------------|----------|-----------------|
| P7     | 22          | 43       | 65              |
| P8     | 14          | 33       | 47              |
| P9     | 18          | 34       | 52              |
| **Totale** | **54** | **110** | **164**         |


### Nuove strutture

In particolare, verranno edificati:
- **Un nuovo dormitorio femminile** - Già ora, circa la metà degli studenti dell'IDF vengono da villaggi lontani e non riuscirebbero a frequentare la scuola dormendo a casa. Con l'attivazione della prima classe di formazione secondaria, è necessario costruire un nuovo dormitorio femminile, che ospiti le ragazze che la frequenteranno.

- **Un nuovo refettorio** - Al momento i pasti cucinati sui fuochi a legna per gli studenti vengono consumati all'aperto, all'ombra di grandi alberi intorno alle aule, oppure sotto alle tettoie in caso di pioggia. Il progetto è quello di costruire un nuovo refettorio che permetta di ospitare tutti gli studenti del centro.

---

# SERVIZI PER LA COMUNITÀ

Sono stati perforati più di 50 pozzi per l'attingimento d'acqua potabile in collaborazione con la Diocesi di Rumbek, con OBAKKI Foundation (Canada), con sacerdoti coreani della Parrocchia di Cueibet, con Unops, con CEFA Onlus e con altre organizzazioni non governative locali.

Il Centro fornisce inoltre, a pagamento, un servizio di macinatura dei cereali con l'obiettivo di aiutare la comunità locale.

### Formazione permanente

Le guerre civili che hanno martoriato queste terre le hanno lasciate sprovviste di tutto. Non c'è alfabetizzazione, mancano le conoscenze delle misure igienico-sanitarie di base.

All'interno del centro sono pertanto stati sviluppati diversi corsi diretti alla popolazione locale:
- Un corso di inglese
- Un corso di igiene di base
- Corsi di parenting support

Tali corsi fanno parte di un progetto di formazione permanente che si sviluppa man mano, a seconda dei fondi che vengono reperiti.

### Centro ricreativo

Il centro è anche un centro ricreativo perché la disponibilità di corrente elettrica permette per esempio la proiezione di film.

## Sostenibilità e indipendenza

### Indipendenza energetica

Nel progettare le strutture del centro è stata fin da subito posta una grande attenzione alla **SOSTENIBILITÀ**, oltre che all'indipendenza energetica del complesso. Per questo sono stati installati pannelli solari e un impianto fotovoltaico.

- La zona di accoglienza dei volontari sfrutta un sistema di pannelli solari installati nel 2009
- Nel 2013 è stato installato un impianto fotovoltaico da 40 kWh che consente la completa autonomia energetica alla scuola nonché il funzionamento del nuovo impianto di irrigazione per l'orto e il seminativo
- È stato recentemente finalizzato un nuovo ordine di pannelli solari, che serviranno a sostituire quelli attualmente presenti, ormai non più totalmente funzionali

### Indipendenza economica

Tra i principali obiettivi del progetto vi è il raggiungimento dell'indipendenza economica. Fin dalla sua origine il progetto si è infatti riproposto di pervenire ad un'autogestione della scuola che avrebbe dovuto condurre, passo dopo passo, ad un sistema di autofinanziamento.

Si cerca di assicurare l'auto-sostentamento della scuola attraverso:
- Il progetto agricolo, che già consente la produzione di cibo e verdure per gli studenti e per tutti coloro che vivono e lavorano nel Centro
- Un progetto nel settore costruzione pozzi ed edifici, che sta garantendo alla scuola importanti mezzi di sostentamento e agli studenti un'opportunità di crescita

A pieno regime, la scuola si autofinanzierà all'80% con la vendita di servizi, di manufatti edili e prodotti agricoli da essa realizzati, dando vita a una microimprenditorialità locale.

## Un incubatore di impresa locale

La continuità del progetto è garantita anche dal contributo di I.CO.P., che ha deciso di intervenire andando ad integrare finanziariamente le risorse necessarie al mantenimento dell'IDVTC.

È stata infatti istituita una branch sud sudanese, i cui profitti sono completamente devoluti alla IDF.

L'aspetto decisamente innovativo di questo progetto riguarda quindi il modo in cui una società profit si trova a fungere da incubatrice di impresa attraverso la costituzione di una branch con finalità no-profit per l'azienda.

Inoltre, I.CO.P. fornisce supporto anche nelle attività relative ai pozzi e all'edilizia semplice, nelle quali gli operatori specializzati vengono sempre affiancati da studenti della scuola e dal personale locale.

In questo modo, agli studenti e agli abitanti del luogo vengono offerte reali opportunità di impiego e viene promosso lo sviluppo complessivo del territorio.


## Chi era Ireneo Dud?

La scuola di Barghel è intitolata a Ireneo Wien Dud, il primo vescovo del Sud Sudan. Nato nel 1912 a Mbili in Sudan e battezzato nel 1923, Ireneo Dud dopo molti anni in seminario, nel 1944 fu ordinato prete e resse per molti anni la chiesa comboniana di Wau non lontano da Barghel. Parlava fluentemente inglese, italiano e arabo ma anche le lingue locali Dinka, Jur e Bviri. Quando nel 1995 fu creato il Vicariato di Rumbek Ireneo Dud fu nominato vescovo nella cattedrale di Wau. Morì il 24 aprile del 1988.
